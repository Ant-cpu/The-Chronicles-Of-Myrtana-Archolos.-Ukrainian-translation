ВАЖЛИВО! Цей текстовий файл не варто вчити напам'ять при першому ознайомленні, чи намагатись освоїти за один підхід. Його слід використовувати як довідник, коли виникають запитання щодо роботи OmegaT. Якщо відповідь не була знайдена тут, тоді вам завжди допоможе команда перекладу.

## Коротка довідка

Автоматизований переклад (computer-aided translation, CAT) — переклад текстів з використанням комп'ютерних технологій. Від машинного перекладу він відрізняється тим, що весь процес перекладу здійснюється людиною, комп'ютер лише допомагає їй створити готовий текст за менший час або з кращою якістю. CAT-програми пропонують доступ до словників, глосаріїв, запам’ятовують вибір перекладача та в наступних подібних файлах автоматично підставляють раніше зроблений переклад.

CAT-програми розбивають висхідний текст на сегменти - рядки, речення, параграфи або абзаци. Людина перекладає сегмент один за одним, а переклад зберігається в спеціальну базу даних - пам'ять перекладу (translation memory, TM). Якщо перекладачеві зустрінеться схожий сегмент, програма покаже підказку чи можливий переклад. А однакові сегменти програма може перекладати сама.

OmegaT — це безкоштовна мультиплатформенна CAT-програма, яка підтримує памʼять перекладу. Детальніше тут https://omegat.sourceforge.io/manual-standard/uk/aboutOmegaT.html

## Встановлення OmegaT

1. Встановлюємо OmegaT. Файл інсталяції знаходиться на Dropbox
Dropbox\Хроніки Міратни Архолос\Додаткові_матеріали\OmegaT_5.7.1_Beta_Windows_64_Signed
або на офіційному сайті OmegaT https://omegat.org/download
Рекомендую обирати Latest Version with JRE. Це версія вже з Java бібліотеками, необхідними для роботи програми. В процесі установки можна вибрати українську, і в одному з вікон поставити галочку "Встановити програму на тій мові, на якій проводиться установка".

2. Закидаємо файл плагіну okapiFiltersForOmegaT-1.9-1.41.0.jar в теку з програмою OmegaT\plugins\
Він знаходиться у Додаткових_матеріалах, у теці okapiFiltersForOmegaT-1.9-1.41.0. Інші файли туди можна не кидати. Також його можна скачати за посиланням
https://okapiframework.org/binaries/omegat-plugin/

3. (Опціонально) Якщо ви працюєте не через git, то теку з проєктом на Dropbox для вас вже створили, і додали туди усі файли для перекладу.
Якщо ж через git, то клонуємо/скачуємо гілку ArcholosOmegaT з репозиторію git (через -b) (https://github.com/Ant-cpu/The-Chronicles-Of-Myrtana-Archolos.-Ukrainian-translation/tree/ArcholosOmegaT)
(Новий проєкт створювати не потрібно!)

4. Налаштовуємо програму під себе. Наполегливо рекомендую зайти у вкладку "Вигляд" і обрати "Позначати перекладені сегменти", "Позначати неперекладені сегменти" і "Показувати текст оригиналу в перекладених сегментах". В "Налаштування->Параметри...->Командна робота" вкажіть ім'я, яке дописуватиметься до внесених змін.

5. (Опціонально) Трохи читаємо одну сторінку офіційної документації українською мовою, щодо того як працювати в OmegaT. Вона виводиться за замовчуванням після запуску програми. Нагадую, що створювати новий проєкт не потрібно, як і міняти налаштування "Властивості проєкту".
https://omegat.sourceforge.io/manual-standard/uk/instantStartGuide.html
Якщо цікаво, то можна вийти в корінь мануалу(https://omegat.sourceforge.io/manual-standard/uk/), і знайти відповіді на всі питання щодо програми. Він є на різних мовах.

6. Можна перекладати окремі сегменти. Увесь текст, який потрібно перекласти, поділено на сегменти. Під кожним сегментом є область редагування, куда можна вписати свій переклад, і клавішею Enter перейти до перекладу наступного сегменту. Можна перейти до довільного сегменту подвійним клацанням миші, через Ctrl+J, або через Нечіткі збіги, але бажано перекладати файли по порядку. Якщо сегмент вже перекладався, то перейшовши до його редагування, над ним буде вказана дата та ім'я користувача, який його перекладав.

ВАЖЛИВО! Повторюю ще раз. Цей текстовий файл не варто вчити напам'ять при першому ознайомленні, чи намагатись освоїти за один підхід. Його слід використовувати як довідник, коли виникають запитання щодо роботи OmegaT. Якщо відповідь не була знайдена тут, тоді вам завжди допоможе команда перекладу.

## Поради

Гарячі клавіші можна подивитись у вкладках. Перелік найвживаніших:
Ctrl+L Файли проєкту
Ctrl+S Зберегти проєкт
Ctrl+Shift+W Закрити проєкт
Ctrl+Q Вийти з програми
Ctrl+Shift+D Зберегти поточний перекладений документ у теку target (поки що немає потреби)
ВАЖЛИВО! Якщо натиснути просто Ctrl+D, то у теці target з'являться усі файли, в тому числі неперекладені. На роботу це не вплине, але ускладнить пошук вже перекладених файлів.

Ctrl+F Знайти вказаний текст у проєкті. Також відображає номери сегментів
Ctrl+J Перейти до вказаного сегменту
Ctrl+Shift+P Перейти до попереднього сегменту з відвіданих
Ctrl+Shift+N Перейти до наступного сегменту з відвіданих


- Завантажувати робочий проєкт можна через "Відкрити недавній проєкт". Варто мати на увазі, це не спрацює, якщо якусь теку було перейменовано.
- Всі робочі вікна можна відкрити/закрити внизу. Якщо напереміщали всякого, можна обрати "Вигляд->Відновити вигляд головного вікна".
- У програмі присутня навігація між сегментами. Тому буде зручно відправляти іншим номер сегменту, щодо якого виникли питання. Це працюватиме тільки якщо у вас однакова структура файлів для перекладу у теці source.
- Перейшовши у перекладений сегмент(зробивши його активним), над ним зверху буде написано коли і ким він перекладався.
- Можна встановити шрифт та його розмір. "Налаштування->Параметри...->Оформлення програми->Шрифт". 
- Можна налаштувати більш зручні для очей кольори. "Налаштування->Параметри...->Оформлення програми->Кольори". Головне, щоб перекладені і не перекладені сегменти відрізнялися.
- Можна налаштувати інтервали часу для автоматичного збереження під час роботи. "Налаштування->Параметри...->Збереження та вивід". За замовчуванням це кожні 3 хвилини.
- Можна обрати, чи варто у поле перекладу автоматично вставляти текст оригіналу, чи краще залишати його пустим. "Налаштування->Область редагування...". Якщо у вас ввімкнено "Вставляти текст оригіналу" у поле перекладу, наполегливо рекомендую НЕ вмикати "Дозволити, щоб оригінал і переклад були одинаковими". Також дуже допомагає у роботі "Вставляти найкращий нечіткий збіг", рівень подібності 90.
- Щоб зареєструвати переклад, ідентичний оригіналові, натискаємо правою клавішею миші по сегменту, обираємо "Зареєструвати переклад, ідентичний оригіналові". Їх вкрай мало у проєкті.
- Якщо у вас в налаштуваннях ввімкнено "Дозволити, щоб оригінал і переклад були одинаковими", то, по-перше, вимкніть, по-друге, перед збереженням перекладу і завершенням роботи, не варто переходити до наступного сегменту(Enter). Бо після цього буде збережено також переклад активного/поточного(неперекладеного) сегменту. Також це ускладнить навігацію між файлами і сегментами, тому що кожен активний сегмент буде зберігати текст оригіналу як переклад.
- Файл зі своїми налаштуваннями(omegat.prefs) я розмістив у Додаткових матеріалах на Dropbox. Можна відкрити "Налаштування->Відкрити теку з налаштуваннями", закрити OmegaT, вставити з заміною.
- Може стати у нагоді панель "Властивості сегмента". У верхньому рядку "Коментар" у кожної фрази є ключ в коді, за яким її дуже просто знайти у файлах перекладу (до прикладу, польських чи англійських). Але на цей рядок не діють налаштування кольору (гадаю, тому що він з плагіну). Тому, якщо у вас не дефолтний колір у програмі, то щоб побачити "Коментар", вам варто його виділити, натиснувши мишею. Цей рядок можна скопіювати через Ctrl+C у сторонній редактор, і вже звідти скопіювати потрібне значення ключа, який можна шукати через Ctrl+F у будь-якому текстовому редакторі. Інший спосіб, щоб, наприклад, знайти ключ "MOBNAME_ADDON_IDOL" у файлі, я від руки набираю "idol" чи "addon_idol", і дивлюсь щоб знайдений ключ збігався.
- Сегментування проєкту ввімкнено за абзацами. Це означає, що зміна цієї опції призведе до перебудови усіх сегментів проєкту, а відповідно зробить переклад такого проєкту несумісним з усіма збереженнями з відмінним сегментуванням. Тому у "Властивості проєкту" бажано навіть не заходити.
